---
title: "फूल तेरी यही कहानी"
date: 2023-05-03T20:10:32+05:30
english: false
draft: false
summary: "फूल तेरी यही कहानी..."
---

फूल तेरी यही कहानी।

फूल प्रकृति की अनूठी अभिव्यक्ति हैं। ये मन में प्रसन्नता और उमंग पैदा करते हैं।ये अहसास कराते हैं कि हम भी प्रकृति के अभिन्न अंग हैं। कुछ तत्व ऐसा है जो हम दोनों को एक ही धागे में बांधे है। मेरे दरवाजे पर फूल सूर्य ढलने के साथ सीमट कर सो जाते हैं, सुबह सूर्य की रोशनी के साथ खिलने लगते हैं। ये फूल यह एहसास दिलाते हैं कि प्रकृति में उपस्थित सभी जीव , निर्जीव एक व्यापक व्यवस्था के अंतर्गत चलायमान हैं। फूल का तोडना तो उसकी हत्या करना जैसे है। तोड़ते ही वह मर जाता है, उसकी सुशबू जो वातावरण को मिल रही थी समाप्त होने लगती है। ये तोड़े हुवे  फूल  देवी देवता को, किसी के गले में या सजावट में प्रयोग किये जाते  हैं। इस प्रकृति की अनूठी देन को लास बनाकर , उन्हें चढ़ाकर या पहना कर हम खुश हो जाते हैं। वातावरण में जो एक सुखद ऊर्जा का संचार हो रहा था, उसे खत्म कर देते हैं।किस देवता ने कहा कि उसे फूल चाहिए। उन्हें तो आप के हृदय में जगह चाहिए। आप चहकते फूलों की अंगड़ाई देख सकते हैं। तोड़ने के बाद तो आप उनकी निर्जीव लास देखते हैं जो कुछ देर में बदबू देने लगती है। फूलों के ऊपर मंडराते उन भौरों को, मधुमखियों, तितलियों को तो देखिए। जैसे लगता है फूलों के साथ ये सभी खेल रहे हैं, बातें कर रहे हैं।

मुझे नही लगता है फूल तोड़कर चढ़ाना या भेंट करना भारतीय सभ्यता का अंग रहा है।परंतु दुर्भाग्य है, सुबह सुबह कालोनी में फूल तोड़ने हेतु  लाठी पर कटिया लगाए  बहुतेरे औरत और आदमी मिल जाएंगे। यदि ये फूल नही तोड़ते तो प्रकृति में खुसबू और खूबसूरती दोनों ज्यादा  देर तक रहती।मैनें तो अपने भगवान से समझौता कर लिया है। फूल नहीं चढ़ाऊंगा।उनका भी मूक स्वीकार प्राप्त है। उनका कहना है बस मुझे दिल में जगह दो, अपने कटे और मरे हुवे फूल अपने पास ही रखो।
